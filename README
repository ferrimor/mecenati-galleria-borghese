Maite Carpio Bulgari
-----------------------
2014.01.28 Roma - "Dalla promozione e realizzazione di studi e pubblicazioni sulle opere presenti in Galleria, alla loro conservazione con l'utilizzo di avanzate tecnologie di ricerca, dalla formazione con corsi e seminari alle attività didattiche, dall'organizzazione di manifestazioni ed incontri di rilevante interesse scientifico e culturale alla raccolta straordinaria di fondi". Sono queste le finalità progettuali che animano la onlus “Mecenati per la Galleria Borghese”, presieduta da Maite Bulgari e sostenuta da nomi della moda e dell’imprenditoria, del collezionismo e della finanza come Silvia Venturini, Jacaranda Caracciolo, Robert de Balcany, Renata e Andrea Mauro Boccanelli, Pietro Albanese e Anna D’Amelio Carbone.

Le presentazioni ufficiali avverranno nelle sale del museo che custodisce capolavori di Canova e Bernini, di Tiziano, Rubens, Raffaello e Veronese, il prossimo 3 febbraio in occasione dell’anteprima della mostra dedicata ad Alberto Giacometti a cui seguirà una cena per 300 sostenitori del progetto ispirata alle nature morte di Caravaggio.

Proprio con Caravaggio infatti la onlus inaugurerà le proprie attività attraverso la creazione del primo centro studi a lui dedicato: iniziativa che strategicamente trasformerà la Galleria in un luogo di riferimento internazionale per ciò che concerne l’opera dell’artista lombardo.
-------------------------------
E’ proprio vero il detto che “la cultura non paga”. A Roma, una delle gallerie più visitate soffre per la mancanza di fondi, che non sono certo legati ai biglietti venduti.
Nasce così “Mecenati della Galleria Borghese”, un’ associazione Onlus presieduta da Maite Bulgari che ha come scopo quello di “promuovere, sostenere e valorizzare la Galleria Borghese.
Fra i soci fondatori Silvia Venturini Fendi, Miuccia Prada, Jacaranda Caracciolo. Ma anche il finanziere francese Robert de Balcany, Renata e Andrea Mauro Boccanelli, Pietro Albanese, Anna D’Amelio Carbone, Marino e Paola Golinelli, Walter Mainetti o il gioielliere Fabio Salini.

Fra gli obiettivi “la realizzazione di studi e pubblicazioni sulle opere della Galleria, la loro conservazione con l’utilizzo di avanzate tecnologie di ricerca e la formazione con corsi e seminari e la raccolta straordinaria di fondi”.
“Anche un museo come il nostro soffre per mancanza di fondi, perché il budget non è legato agli ingressi  -  spiega la direttrice Anna Coliva, che ha caldeggiato l’iniziativa  – . Non ci sono risorse per la ricerca e la tutela, né per finanziare borse di studio. Siamo allo stremo persino per la manutenzione delle opere e degli impianti e per il funzionamento ordinario”.

Moda e arte, un binomio vincente!
--------------------------------
La direttrice del museo di Villa Borghese, Anna Coliva, aveva da tempo dato la sconcertante notizia che i fondi per ricerca, manutenzione, tutela, e spese di ordinaria amministrazione stavano scarseggiando.

Le visite per il museo romano pur numerosissime non sono sufficienti a sopperire alle esigenze. È per questo che è stata realizzata una associazione, Onlus, per la salvaguardia delle opere d’arte: “Mecenati della Galleria Borghese”. I nomi provengono da collezionisti e finanzieri ma anche da grandi nomi della moda, come quello della presidentessa, Maite Bulgari, quello di Silvia Venturini Fendi e Miuccia Prada.

Sembra che tra le prime iniziative svolte assisteremo alla pubblicazione di studi sulle opere della Galleria e sulle eccellenze delle tecniche conservative (delle quali sono in cantiere diverse innovazioni); l’organizzazione di attività accademiche come corsi e seminari e varie altre attività didattiche. La prima sarà, a detta della direttrice Coliva, per nulla smentita dalla presidentessa dei Mecenati,  un centro studi su Caravaggio, già da tempo desiderato.

Ma non bisogna per questo sottovalutare delle raccolte fondi straordinarie. Proprio con una di queste, infatti, il gruppo ha sancito il suo accordo.

Il 3 febbraio, in occasione dell’anteprima della mostra di Alberto Giacometti, si è organizzata una cena a tema sulle nature morte del Caravaggio durante la quale è stato dato pubblico annuncio e corso all’associazione, rendendo onore a quello che sembra essere il progetto diamante dei prossimi mesi. Dovrebbe, infatti, essere il primo centro studi sul grande pittore, particolarmente ben collocato, dal momento che il Museo di Villa Borghese è il luogo con la maggiore concentrazione delle opere dell’indomito artista amico di uomini potenti e nemico della loro ingerenza nella sua opera.

Si inaugura in questo modo una forma più stabile di quella tipologia di collaborazione pubblico-privato che aveva avuto i suoi accenni nel restauro del Colosseo con Della Valle in prima linea e di quello dell’Ultima Cena di Vasari attualmente in corso, grazie alla collaborazione del Fai e l’azienda di Miuccia Prada, già da tempo impegnata nel mondo dell’arte. Una forma di collaborazione che farà dialogare l’associazione Onlus con la Soprintendenza per il Patrimonio Storico, Artistico ed Etnoantropologico e il Polo Museale della Città di Roma, nel complesso problema della gestione dei fondi.

Ingerenza benefica di fondi privati nel patrimonio pubblico di beni artistici. Ma a cosa prelude? Sarà del tutto innocua? E se lo sarà, il dare sarà bilanciato esclusivamente dal prestigio d’immagine delle figure private? In ogni caso, è un’altra debolezza dello Stato.

Giselda Campolo
--------------------
Nasce la Onlus ‘Mecenati della Galleria Borghese’
30 gennaio 2014 | Sezione: Cronaca | Articolo di: Giulia Chellini
inShare Share

È da poco nata l’Associaizone Onlus ‘Mecenati della Galleria Borghese’, presieduta da Maite Bulgari, che si pone l’obiettivo di incentivare non solo la promozione e lo studio delle opere presenti nella Galleria ma di dare un sostegno anche dal punto di vista della conservazione e del monitoraggio nonché offrire corsi e seminari; il primo progetto dell’associazione, nata sul modello dei charities statunitensi e che debutterà il 3 febbraio, con l’anteprima della mostra su Alberto Giacometti nella Galleria, è quello di creare un centro studi dedicato a Caravaggio, possedendo il più gran numero di opere dell’artista.
La direttrice, Anna Coliva, ha sostenuto l’iniziativa poiché come la maggior parte dei musei italiani, anche la Borghese, nonostante il sold out delle prenotazioni, ha gravi problemi di bilancio, soffrendo per la mancanza di fondi, che non le permettono di svolgere le funzioni scientifiche pertinenti a qualsiasi museo, riuscendo a far fronte a malapena alla operazioni essenziali di conservazione. Tra i membri dell’associazione troviamo finanzieri, imprenditori, collezionisti d’arte e grandi nomi della moda.
Siamo di fronte ad una cooperazione tra pubblico e privato che non è più una novità nell’ambito del nostro patrimonio culturale, si ricordi tra gli ultimi il restauro del Colosseo ad opera della Tod’s di della Valle oppure il recente finanziamento di Prada per il restauro dell’Ultima Cena di Vasari. I privati colmano le profonde lacune del sistema di gestione del patrimonio culturale in Italia, con la speranza che le raccolte di fondi non diventino pretesto per l’organizzazione di banchetti privati negli ambienti espositivi.
------------------------------------
Roma, mecenati in stile “Grande bellezza” a cena: danni alla Galleria Borghese

Qualunque visitatore che oggi entri al Metropolitan di New York può apprezzare i magnifici mazzi di fiori che adornano la sala principale. Un legato testamentario di una signora che ha voluto donare a tutti un piccolo dettaglio di bellezza. Se oltreoceano il mecenatismo ha ancora qualche legame con l’antico significato di colui che aiuta gli artisti – o comunque i musei, ad esempio donando con discrezione una collezione privata – da noi il mecenate è l’invitato del salotto buono alla cena “cafona”, stile Grande Bellezza. Che si affitta nientemeno la Galleria Borghese, a Roma, uno dei più bei musei del mondo, utilizzandone l’esterno per una cena sotto enormi en dehors (d’altronde ne è piena la Capitale), di ferro e plastica. Con tanto di cucina abusiva e di danni ai basamenti di tufo del piazzale, denunciati da un furioso Sovrintendente capitolino, che ha preso carta e penna per scrivere al competente Soprintendente del ministero dei Beni culturali.

3 febbraio scorso: sotto gli enormi gazebo – anzi, pardon, sotto il jardin d’hiver firmato dall’esperto di allestimenti Jean Paul Troili – va in onda una cena a tema immortalata da un video esclusivo (sotto). Quale il leitmotiv? L’ineffabile agitazione vitale dei ritratti dello scultore Giacometti, la cui mostra veniva inaugurata proprio quel giorno? O il Caravaggio tormentato e ascetico del San Girolamo, presente in Galleria? Macché. Per la cena barocca e dall’età media avanzata meglio ispirarsi alle nature morte del Merisi, opulente solo per chi non sa leggerne la decadenza raccontata dai frutti imprecisi. Ad affollarsi intorno ai centrotavola con uva e melograni, trecento soliti arcinoti, questa volta in veste di novelli mecenati dell’associazione onlus “Mecenati per Roma”, presieduta da Maite Carpio: produttrice e già finanziatrice di Sant’Egidio, ex veltroniana, già nel cda dell’Opera di Roma, soprattutto sposata con Paolo Bulgari (a sua volta sostanzioso donatore dell’Accademia di Santa Cecilia). 

Invitati? Oltre all’esuberante direttrice della Galleria Anna Coliva, insignita della Légion d’Honneur dall’ambasciatore di Francia Alain Le Roy, lo stesso Alain Le Roy, Gianni Letta, ça va sans dire, (“Stasera vi dovete accontentare dello zio”), i principi Ruspoli, Gaetano Caltagirone, Paolo Scaroni e Fulvio Conti, Sonia Raule, Ferdinando Brachetti Peretti e Rosi Greco, Ginevra Elkann e marito, Luigi Abete, Carlo e Lucia Odescalchi. E poi i fondatori-dei-mecenati Jacaranda Caracciolo Borghese, Silvia Venturini Fendi e Miuccia Prada, il sottosegretario al Mibac Ilaria Borletti Buitoni, Carlo e Lisa Vanzina, Joaquin Navarro Valls, l’Ambasciatore d’Israele Naor Gilon, gli immancabili coniugi Bertinotti e la presidente del Maxxi Giovanna Melandri, apprendista-Coliva del mix pubblico privato all’italiana.

In questa vicenda in cui, al solito, la sensibilità culturale si traduce in spaghettata tra potenti, ci sono vari aspetti. I danni, anzitutto, riportati da una dettagliata relazione della Sovrintendenza capitolina, allertata – insieme alla Soprintendenza Speciale per il Patrimonio Storico Artistico per il Polo Museale della Città di Roma e alla Sovrintendenza ai Beni culturali – dal presidente del II municipio Giuseppe Gerace. Come riportato sulle pagine romane di Repubblica, oltre ai danni al piazzale, nella relazione del Sovrintendente Claudio Parisi Presicce, è stato evidenziato come vi fosse addirittura una cucina mobile montata senza autorizzazione, così come la tensostruttura collegata al padiglione principale del museo. Anche se le normative spiegano che l’autorizzazione è concessa solo se le strutture utilizzate “sono posizionate a distanza dalle emergenze monumentali e non coinvolgano le alberature e gli arredi presenti in loco”.

Ma c’è, soprattutto, una gigantesca questione di stile. Non si poteva, ad esempio, fondare prima l’associazione, di cui non c’è praticamente traccia in rete, e renderla operativa (ad oggi c’è solo una vaga idea di finanziamento per vaghi studi su Caravaggio), invece di buttarsi subito sul magna magna? “Perché rinfocolare l’odio di classe, quando la charity è diffusa in tutto il mondo? Perché alzare i forconi del populismo se il pubblico può esistere solo col Privato”, ha scritto un’indignata Paola Ugolini. Glielo diciamo noi: in Francia fanno pure i bed and breakfast nei consolati, per racimolare fondi. Ma i tubi innocenti e i tiranti legati alle statue del Bernini, fossero anche copie fatte nella Silicon Valley, sono tutt’altra cosa. Perché l’immagine che si dà ai cittadini impoveriti è indelebile: mentre i ricchi si comprano pure la bellezza, il beneficio di tanta “eccellenza” sembra arrivare più alle persone coinvolte che a quelle istituzioni che si vorrebbe difendere dai tagli.

di Elisabetta Ambrosi e David Perluigi

da Il Fatto Quotidiano del 12 febbraio 2014
--------------------------------------------
